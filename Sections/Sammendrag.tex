\section*{Sammendrag}
\addcontentsline{toc}{section}{Sammendrag}
Formålet med denne oppgaven er å bruke analytiske modeller til å predikere lakesprisen ved hjelp av lignende råvarer og økonomiske faktorer. For å produsere disse prediksjonene har vi brukt torskeprisen, kveiteprisen, KPI og TWI. Vi har utviklet fire modeller; ARIMA, SARIMA, SARIMAX og LSTM. Disse er alle trent på et datasett samlet inn fra Norsk Råfisklag. Modellene er trent på data fra tidsperioden vår 2013 til vinter 2021, og testet på data fra 2022.

Vår forskning og testing har vist at prediksjonene forbedres når sesongvariasjon tas i betraktning. Forbedringen fra ARIMA- til SARIMA-modellen er ganske vesentlig, mens forbedringen fra SARIMA til SARIMAX med én eksogen variabel er veldig liten. Dette vises også tydelig i prediksjonene fra de tre modellene, der SARIMA og SARIMAX omtrent følger de samme trendene, mens ARIMA predikerer den samme gjennomsnittsprisen for alle uker.

Selv om SARIMAX-modellen presterer best, er det fortsatt områder med usikkerhet. Tester på SARIMAX-modellen viser at vi ikke kan konkludere med om residualene er hvit støy. Den eneste konklusjonen vi kan trekke er at vi ikke kan forkaste nullhypotesen om at residualene er hvit støy.

Konklusjonen fra denne oppgaven er at modellene som tar høyde for sesongvariasjon i en viss grad klarer å følge trendene, men de klarer ikke å predikere lakseprisen med høy nøyaktighet. 

